Moneta została wybita w miedzi, w węgierskiej mennicy Smolnik (Schmölnitz), dzisiaj znajdującej się na terenie Słowacji[2].

Liczba istniejących egzemplarzy szacowana jest w przedziale od 3001 do 15 000 sztuk – stopień rzadkości R2[3].

Była to pierwsza moneta wybita przez państwa zaborcze dla ziem odebranych I Rzeczypospolitej w wyniku rozbiorów Polski.

Według starszych opracowań moneta została wybita dla Księstwa Oświęcimsko-Zatorskiego[2][4][5]. Publikacje drugiej dekady XXI w. klasyfikują jednak tę monetę jako przeznaczoną dla Galicji i Lodomerii[1]. Przyczyną błędnej klasyfikacji tej monety przez kolekcjonerów końca XIX w.[4] było zaliczenie monet 15- i 30-krajcarowych z identycznym herbem na rewersie jako monet Oświęcimia i Zatora. Zostało to spowodowane umieszczeniem na tych monetach pełnej tytulatury Marii Teresy podzielonej pomiędzy awers i rewers. Końcowa część tytulatury wymienia właśnie Oświęcim i Zator – jest to jednak tylko zakończenie pełnej tytulatury. Klasyfikacja tej monety jako przeznaczonej dla Galicji i Lodomerii przyjmowana jest również przez katalogi amerykańskie[6].